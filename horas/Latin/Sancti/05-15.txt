[Rank]
S. Johanni Baptistae de la Salle Confessoris;;Duplex;;3;;vide C5

[Rule]
vide C5;mtv
9 lectiones

[Oratio]
Deus, qui ad christianam pauperum eruditionem et ad juventam in via veritatis firmandam. sanctum Joannem Baptistam Confessorem excitasti, et novam per eum in Ecclesia familiam collegisti: concede propitius, ut eius intercessione et exemplo, studio gloriae tuae in animarum salute ferventes, eius in caelis coronae participes fieri valeamus
$Per Dominum

[Lectio4]
Joannes Baptista de la Salle, Rhemis claro genere ortus, puer adhuc moribus et factis in sortem Domini se vocandum et sanctimoniae laude honestandum portendit. Adolescens in Rhemensi academia litteras ac philosophicas disciplinas didicit: quo tempore, etsi ob animi virtutes et alacre ingenium ac suave omnibus carus esset, ab aequalium tamen societate abhorrebat, ut solitudini addictus facilius Deo vacaret. In clericalem militiam jampridem cooptatus, sexto decimo aetatis anno inter Rhemenses canonicos adscriptus est. Lutetiam Parisiorum, theologiae in Sorbonica universitate daturus operam, contendit, atque in Sulpitianum seminarium adscitus est. At brevi parentibus orbatus, domum regredi coactus, fratres educandos suscepit; quod, scientiarum interim sacrarum studia non intermittens, optimo cum fructu praestitit, uti exitus comprobavit.

[Lectio5]
Sacerdotio demum auctus qua praestanti fide animique ardore primum ad aram fecit, eisdem toto vitae tempore Sacris est operatus. Interea salutis animarum studio incensus, totum in earumdem utilitatem sese impendit. Sororum a Jesu infante, puellis educandis institutarum, regimen suscepit; easque non modo prudentissime est moderatus, sed ab excidio vindicavit. Hinc porro animum advertit ad pueros de plebe religione bonisque moribus informandos. Atque in hoc quidem illum suscitaverat Deus, ut scilicet nova in Ecclesia sua religiosorum hominum familia condita, puerorum, praesertim pauperum, scholis perenni efficacique ratione consuleret. Demandatum vero a Dei providentia munus, per contradictiones plurimas magnasque aerumnas, feliciter implevit, fundata fratrum sodalitate, quam a Scholis christianis nuncupavit.

[Lectio6]
Adjunctos igitur sibi homines in gravi opere et arduo, apud se primum suscepit; tum aptiori in sede constitutos disciplina sua optime imbuit iis legibus sapientibusque institutis, quae postea a Benedicto decimo tertio sunt confirmata. Ex demissione animi ac paupertatis amore primum canonicatu se abdicavit, omniaque sua bona in pauperes erogavit; quin etiam serius quod frustra saepius tentaverat, fundati a se instituti regimen sponte deposuit. Nihil tamen interim de fratrum sollicitudine remittens deque scholis ab eo, pluribus iam locis, apertis, impensius Deo vacare coepit. Assidue jejuniis, flagellis aliisque asperitatibus in se ipsum saeviens, noctes orando ducebat. Donec, virtutibus omnibus conspicuus, praesertim obedientia studio divinae voluntatis implendae, amore ac devotione in apostolicam Sedem: meritis onustus, sacramentis rite susceptis, obdormivit in Domino annos natus duo de septuaginta. Eum Leo decimus tertius, Pontifex maximus, Beatorum catalogo inseruit; novisque fulgentem signis anno jubilaei millesimo noningentesimo Sanctorum honoribus decoravit. Pius vero duodécimus ómnium magistrórum púeris adulescentibúsque instituéndis praecípuum apud Deum caeléstem patrónum constítuit.

[Lectio7]
Lectio sancti Evangelii secundum Matthaeum
!Matt 18:1-5
In illo tempore: Accesserunt discipuli ad Jesum dicentes: Quis putas major est in regno caelorum? Et reliqua.
_
Homilia sancti Joannis Chrysostomi
!In Cap. 18 Matth. Hom. 60
Videte ne aliquem istorum contempseritis parvulorum, quia eorum Angeli Patris mei faciem semper aspiciunt, et quia ego propter eos veni, et haec Patris mei voluntas est. Ad tuendos conservandosque pusillos, diligentiores nos reddit. Perspicis quam ingentia in tutelam tenuium moenia erexerit, et quantum studium curamque habeat, ne perdantur; tum quia supremas despicientibus eos poenas statuit, tum quia summam pollicetur mercedem his qui curam eorum suscipiunt, idque tam suo quam Patris exemplo corroborat.

[Lectio8]
Dominum igitur etiam nos imitemur, et nihil pro fratribus omittamus, etiam eorum quae humilia viliaque nimium videntur. Sed si administratione nostra etiam opus fuerit, quamvis tenuis atque abjectus quidem, cui administrandum sit, fuerit, quamvis ardua nobis res atque laboris plena esse videatur; omnia haec pro fratris salute tolerabiliora facilioraque, oro, videantur. Tanto enim studio tantaque cura Deus dignam esse animam ostendit, ut neque Filio suo pepercerit.

[Lectio9]
Si non est nobis satis ad salutem quod virtuose ipsi vivamus, sed oportet aliorum salutem re ipsa desiderare: cum neque nos recte vivamus neque alios hortemur, quid respondebimus? quae nobis spes salutis reliqua erit? Quid majus quam animis moderari, quam adolescentulorum fingere mores? Omni certe pictore, omni certe statuario, ceterisque huiusmodi omnibus excellentiorem hunc duco, qui juvenum animos fingere non ignoret.
&teDeum

[Lectio94]
Joánnes Baptísta de la Salle, Rhemis claro génere ortus, adoléscens in Rheménsi academía lítteras ac philosophíam dídicit. Clericáli milítiæ adscríptus, sextodécimo ætátis anno inter canónicos Rheménses adscítus fuit, et póstea Parísiis in Sulpitiánum seminárium recéptus. Sacerdótio auctus, Sorórum a Jesu infánte, quæ puéllis educándis incúmbunt, régimen suscépit, quas prudentíssime moderátus est ac deféndit. Púeris de plebe religióne bonísque móribus informándis, post plúrimas contradictiónes, fundávit fratrum sodalitátem, quam a Scholis christiánis nuncupávit, a Benedícto décimo tértio deínde confirmátam. Abdicáto canonicátu, suísque bonis in páuperes erogátis, et fundáti a se institúti regímine ex humilitáte demísso, virtútibus et méritis onústus, obdormívit in Dómino, annos natus duo de septuagínta. Eum Leo Papa décimus tértius primo Beatórum catálogo inséruit, dein in album Sanctórum rétulit. Pius vero duodécimus ómnium magistrórum púeris adulescentibúsque instituéndis præcípuum apud Deum cæléstem Patrónum constítuit.
&teDeum
